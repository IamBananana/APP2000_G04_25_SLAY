Prosjektbakgrunn og problembeskrivelse

Norges diskgolf forbund (NDF) er det nasjonale organet som organiserer og fremmer diskgolf i
Norge. I tillegg til alle nasjonale turneringer som holdes, står forbundet også for standardisering,
utvikling, og synliggjøring av diskgolf i Norge. Forbundet tilbyr også utdanning innenfor sporten,
samt økonomisk støtte til klubber over hele landet.

Diskgolf er en nyere sport som har merket økt popularitet i de siste årene her i Norge. Flere
sportsbutikker fører produkter for diskgolf, flere baner har blitt etablert over hele landet, og
konkurranser holdes jevnlig.

I det norske markedet per nå finnes det bare internasjonale aktører som tilbyr applikasjoner
spesifikt for spillere interessert i sporten. Brukere rapporterer at flere applikasjoner trengs for en
helhetlig opplevelse med diskgolf. Norges diskgolf forbund ønsker å få utviklet en egen
applikasjon som kombinerer gode egenskaper og funksjoner fra flere applikasjoner. Det
etterspørres en komplett og rendyrket applikasjon som hjelper både diskgolfspillere og klubber
utføre alle prosesser knyttet opp mot det å spille diskgolf.
